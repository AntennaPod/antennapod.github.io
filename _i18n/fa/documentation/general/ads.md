نگارش‌های رسمی آنتناپاد هیچ آگهی‌ای درج نمی‌کنند. این برنامه به‌دست داوطلبان بدون منافع اقتصادی ساخته شده و پروژه برای پوشش هزینه‌ها به کمک‌های مالی وابسته است. چون [کد منبع](https://github.com/AntennaPod/AntennaPod) و [درآمد و هزینه‌های](https://opencollective.com/antennapod#category-BUDGET) آنتناپاد عمومی هستند، همه می‌توانند این را بررسی کنند.

اگر آگهی می‌بینید، دو دلیل ممکن است داشته باشد:

### ۱. نگارش غیررسمی آنتناپاد را بارگیری کرده‌اید

آنتناپاد متن‌باز است. یعنی هرکسی می‌تواند کد منبع را بارگیری کند. متأسفانه، برخی توسعه‌دهندگان آنتناپاد را می‌گیرند، آگهی درج می‌کنند و به‌عنوان برنامه‌ای جدید منتشر می‌کنند. می‌توانید برنامه رسمی آنتناپاد را از [گوگل‌پلی](https://play.google.com/store/apps/details?id=de.danoeh.antennapod) و [اف-دروید](https://f-droid.org/packages/de.danoeh.antennapod/) بگیرید. حتی می‌توانید آخرین نگارش را از [گیت‌هاب](https://github.com/AntennaPod/AntennaPod/) بگیرید و خودتان آنتناپاد را بسازید!

### ۲. سازندگان پادپخش یا شرکت میزبان‌شان آگهی‌ها را به یادداشت‌ها یا پرونده صوتی افزوده‌اند

آنتناپاد پادپخش‌ها را همان‌گونه که سازندگان منتشر کرده‌اند پخش می‌کند. اگر آن‌ها آگهی درج کنند، آنتناپاد آن‌ها را پخش می‌کند. ما هیچ ارتباطی با این آگهی‌ها نداریم، بنابراین کل درآمد به سازندگان یا شرکت میزبان‌شان می‌رسد.

شاید بپرسید «چرا پادپخش به انگلیسی است اما آگهی به آلمانی؟» یا «چرا قسمت پادپخش از ۲۰۰۸ است اما محصولی از ۲۰۲۳ را تبلیغ می‌کند؟». این به دلیل فناوری *درج پویای آگهی* است. سازندگان پادپخش می‌توانند به شرکت میزبان دستور دهند این آگهی‌ها را درج کند. سپس، هنگام بارگیری یا پخش جریانی قسمت با آنتناپاد، پرونده رسانه‌ای در لحظه بریده می‌شود تا دارای آگهی شود. آگهی‌ها جدید هستند (گرچه قسمت ممکن است نباشد) و می‌توانند بر پایه نشانی آی‌پی شما (مثلاً شرکتی در کشورتان) هدف‌گذاری شوند. بسته به هوشمندی شرکت میزبان، آگهی‌ها ممکن است وسط جمله درج شوند. برخی شرکت‌های میزبان نیز نشانه‌های فصل‌ها را هنگام درج آگهی خراب می‌کنند (بنابراین فصل‌ها به اندازه مدت آگهی جابه‌جا می‌شوند).

همیشه می‌توانید از دکمه پیش‌روی سریع در آنتناپاد برای رد کردن آگهی‌ها استفاده کنید. اگر قسمت را به‌صورت جریانی پخش کنید، شرکت میزبان می‌داند تا کجای پادپخش پیش رفته‌اید. ممکن است شرکت تشخیص دهد که آگهی را رد کرده‌اید و آگهی جدیدی درج کند. اما اگر قسمت را بارگیری کنید، نمی‌توانند این کار را کنند و می‌توانید آگهی‌ها را آسوده‌تر رد کنید. (بارگیری همچنین برای حریم خصوصی بهتر است چون شرکت میزبان نمی‌داند کی به کدام بخش قسمت گوش می‌دهید. آنتناپاد را می‌توان برای بارگیری خودکار و پاک کردن قسمت‌ها پیکربندی کرد، تا نیازی به کار دستی نباشد.)

همچنین، بسیاری از سازندگان پادپخش خوراک بدون آگهی فراهم میکنند که می‌توانید بخرید. معمولاً یا یک نشانی خوراک پادپخش مخفی می‌گیرید یا نام کاربری و گذرواژه‌ای که می‌توانید در آنتناپاد وارد کنید.

اگر این آگهی‌ها آزاردهنده‌اند، با سازندگان پادپخش در این باره گفتگو کنید.
