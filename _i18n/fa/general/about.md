آنتناپاد پخش‌کننده‌ای برای پادپخش‌هاست، کاملاً رایگان و حافظ حریم خصوصی شما. این کاره به‌دست داوطلبان سراسر جهان بدون هیچ نیت اقتصادی ساخته شده است. با هم به زیست‌بوم آزاد پادپخشی یاری می‌رسانیم تا شما از بهترین محتوای شنیداری اینترنت لذت ببرید.

## ساده، ولی پر از ویژگی

جهان پر از کارهای جذاب و زندگی پر از نگرانی‌هاست. پس نمی‌خواهید وقت خود را صرف یادگیری کارکرد این کاره کنید. در جای آن، می‌خواهید به‌سرعت محتوای عالی را پیدا کرده و بشنوید. همچنین می‌خواهید محتوا را سازمان‌دهی کنید، سرعت پخش را کم یا زیاد کرده و بارگیری و پاک‌سازی را خودکار کنید. پس آنتناپاد را ساده طراحی کرده‌ایم، در حالی که هدایت کامل تجربه شنیداری‌تان را به شما می‌دهد.

در این راستا، می‌دانیم هر گزینه‌ای که می‌افزاییم، به معنای انتخابی انجام‌نشده است. انتخابی که به کاربر واگذار می‌شود. ([اینجا یک نوشته وبلاگی عالی](http://neugierig.org/software/blog/2018/07/options.html) درباره اینکه چرا توسعه‌دهندگان نباید این کار را دست کم بگیرند.) قول می‌دهیم بهترین تصمیم‌ها را برای تجربه‌ای عالی بگیریم. چون - تصمیم کرفتید امشب شام چی بخورید؟

اما نگران نباشید. ما برای افزودن ویژگی‌ها، گزینه‌ها یا ترجیحات جدید آماده هستیم. پیش‌تر هم با درخواست‌های پرطرفدار چنین کرده‌ایم، به‌ویژه وقتی که دلیلی برای افزایش انعطاف پذیری به کاربران بوده است. پس اگر ایده‌ای دارید، با خیال راحت [درخواست ویژگی‌تان را در انجمن ما هم‌رسانی کنید](https://forum.antennapod.org/c/feature-request)!

## آزاد و بدون آگهی

مانند دیگر نرم‌افزارهای برجسته چون فایرفاکس و سیگنال، آنتناپاد آزاد است. یعنی هرکسی می‌تواند کد پشت کاره را بررسی کرده و به آن کمک کند. همچنین آنتناپاد در فروشگاه کاره‌های آزاد و حافظ حریم خصوصی [اف-دیروید](https://www.f-droid.org/packages/de.danoeh.antennapod/) در دسترس است.

این‌گونه می‌توانید مطمئن باشید (یا خودتان بررسی کنید) که هیچ گردآوری داده پنهانی در کار نیست. و چون آنتناپاد به‌دست داوطلبان ساخته شده، نیازی به آگهی‌دهندگانی که مزاحمتان شوند نداریم.

## آزاد نگه‌داشتن زیست‌بوم پادپخش

ما برای زیست‌بومی آزاد در پادپخش ایستاده‌ایم. زیست‌بومی که

* پشتیبان آزادی بیان است
* به سازندگان پادپخش برای کارهای خلاقانه‌شان پاداش می‌دهد،
* شنوندگان را از محتوای غیرقابل‌دسترس در [باغ‌های حصارکشیده](https://en.wikipedia.org/wiki/Closed_platform) دور نگه می‌دارد، و
* به کاربران اجازه می‌دهد بدون [قفل‌های سازندگان](https://en.wikipedia.org/wiki/Vendor_lock-in) از کاره‌های گوناگون استفاده کرده و بین آن‌ها جابه‌جا شوند.

در عمل، یعنی می‌توانید به هر خوراک RSS موجود مشترک شوید، ما پشتیبانی (مالی) از پادپخش‌کنندگان را برایتان آسان کرده‌ایم، و می‌توانید داده‌هایتان را همگام‌سازی، وارد یا صادر کنید.

## شما را می‌شنویم: اجتماع و دسترسی‌پذیری

آنتناپاد محتوا را به گوش‌هایتان می‌رساند، اما ما هم دوست داریم از شما بشنویم! اجتماع ما برای بازخورد و اندیشه‌هایتان باز است. به‌عنوان انسان ممکن است تفاوت دیدگا‌هایی داشته باشیم، اما با احترام. ما تمام تلاشمان را می‌کنیم تا این کااره برای همه دوستانه باشد. برای همین می‌توانید پیشنهادهای خودکار را پنهان کرده و با TalkBack به‌راحتی در کاره بگردید.

## تأسیس ۲۰۱۱: پروژه آنتناپاد امروز

نخستین [بخش کد](https://github.com/AntennaPod/AntennaPod/commit/c9283f09dced6f156e13675ef4c13ebeb20cb9e5) آنتناپاد در سال ۲۰۱۱ به‌دست دانیل اوه(Daniel Oeh)، سازنده اصلی آنتناپاد، منتشر شد. از آن زمان، کاره بهبود یافته و اجتماع‌مان رشد کرده است.

امروز، آنتناپاد اجتماع بزرگی از دوست‌داران پادپخش و هواداران نرم‌افزار آزاد را گرد هم آورده. این کاره روی بیش از ۱۸۰,۰۰۰ دستگاه روشن(تلفن یا تبلتی که دست‌کم یک‌بار در ۳۰ روز گذشته روشن شده) از گوگل‌پلی نصب شده است. گمان می‌کنیم هزاران کاربر هم آن را از اف-دیروید، فروشگاه کاره‌ها‌ی حافظ حریم خصوصی، نصب کرده باشند.

کل پروژه به‌دست گروهی آزاد از داوطلبان سراسر جهان نگه‌داری می‌شود. هیچ سازمان رسمی پشت آن نیست. حدود ۳ نفر به‌طور منظم کد می‌نویسند، و [بسیاری دیگر](https://github.com/AntennaPod/AntennaPod/graphs/contributors) گه‌گاه یاری می‌رسانند. انجمن ما بیش از ۱۹۰ عضو دارد و هر ماه بیش از ۳۰۰ بازدیدکننده. پروژه هم‌اکنون به‌دست @ByteHamster و @Keunes راهبری می‌شود.

خوشحالیم که کاربری مانند شما داریم یا خواهیم داشت. اگر پرسشی دارید، در [انجمن ما](https://forum.antennapod.org) منتظرتان هستیم. اجتماع‌مان آماده کمک است. اگر می‌خواهید به این پروژه شگفت‌انگیز چیزی بازگردانید، راه‌های [مشارکت](/contribute/) را ببینید!
