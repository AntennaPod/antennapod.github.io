De offisielle versjonene av AntennaPod inneholder ingen annonser. Appen er utviklet av frivillige uten kommersielle interesser, og prosjektet er avhengig av donasjoner for å dekke kostnadene. Ettersom AntennaPods [kildekode](https://github.com/AntennaPod/AntennaPod) og [inntekter og utgifter](https://opencollective.com/antennapod#category-BUDGET) er offentlige, kan alle kontrollere dette.

Hvis du ser annonser, kan dette ha to årsaker:

### 1. Du lastet ned en uoffisiell versjon av AntennaPod

AntennaPod er basert på åpen kildekode. Det betyr at hvem som helst kan laste ned kildekoden. Dessverre tar noen utviklere AntennaPod, setter inn annonser og publiserer den deretter som en ny app. Du kan få den offisielle AntennaPod-appen på [Google Play](https://play.google.com/store/apps/details?id=de.danoeh.antennapod) og [F-Droid](https://f-droid.org/packages/de.danoeh.antennapod/). Du kan til og med få den nyeste utgivelsen fra [GitHub](https://github.com/AntennaPod/AntennaPod/) og bygge AntennaPod selv!

### 2. Podkast-skaperne eller deres vertsfirma har lagt til annonsene i shownotatene eller lydfilen

AntennaPod spiller av podkaster akkurat slik de ble publisert av skaperne. Hvis de inneholder annonser, spiller AntennaPod dem av. Vi har ingenting med disse annonsene å gjøre, så alle inntektene går til skaperne og/eller vertsselskapet deres.

Nå spør du kanskje noe som "Men hvorfor er podkasten på engelsk og annonsen på tysk?" eller "Men hvorfor er podkastepisoden fra 2008, men markedsfører fortsatt et produkt som ble utgitt i 2023?". Årsaken er en teknikk som kalles *dynamisk annonseinnsetting*. Podkast-skapere kan instruere vertsselskapet om å sette inn disse annonsene. Når du laster ned eller strømmer episoden med AntennaPod, blir mediefilen som leveres til AntennaPod, kuttet underveis for å inkludere annonsene. Annonsene er nye (mens episoden kanskje ikke er det) og kan målrettes basert på IP-adressen du ber om mediefilen fra (f.eks. et selskap i ditt land). Avhengig av hvor smart vertsselskapet gjør dette, kan annonsene bli satt inn midt i en setning. Noen av vertsselskapene roter også til kapittelmarkeringene når de setter inn annonsene (slik at kapitlene ikke stemmer med annonsens varighet).

Du kan alltid bruke hurtigspolingsknappen i AntennaPod for å hoppe over annonsene. Hvis du strømmer en episode i stedet for å laste ned, har vertsselskapet en idé om hvor langt du er kommet i podkasten. Det kan være mulig at selskapet oppdager at du har hoppet over reklamen og setter inn en ny. Hvis du i stedet laster ned episoden, kan de ikke gjøre det, og du kan hoppe over annonsene mer pålitelig. (Nedlasting er også bedre for personvernet ditt, for da vet ikke vertsselskapet når du lytter til hvilken del av episoden. AntennaPod kan konfigureres til å laste ned og senere slette episoder automatisk, slik at du ikke trenger å gjøre det manuelt.)

I tillegg tilbyr mange podkastprodusenter en reklamefri strøm som du kan kjøpe. Vanligvis får du da enten en hemmelig nettadresse til podkast-strømmen, eller alternativt brukernavn og passord som du kan angi i AntennaPod.

Hvis du synes disse annonsene er irriterende, kan du vurdere å snakke med podkastskaperne om dette.
