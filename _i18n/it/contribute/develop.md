Come progetto di comunità, AntennaPod si basa su contributi volontari di codice da una vasta gamma di persone. Non solo per l'applicazione in sé, ma anche per il sito web e i progetti correlati.

# App (Java)

Sei proprio lì: nel cuore del progetto! Usati da migliaia di persone in tutto il mondo, i tuoi contributi danno un apporto importante ad un ecosistema di podcasting aperto. Allora, hai esperienza con Java o sei solo agli inizi? Accogliamo i tuoi contributi nel nostro [repository GitHub](https://github.com/AntennaPod/AntennaPod).

## Dove abbiamo bisogno di aiuto

Ci sono alcune aree in cui il tuo supporto può essere prezioso. Perché sono cose importanti, molto richieste, o entrambe le cose. Abbiamo predisposto una chiara panoramica [dei problemi e delle aree di funzionalità in cui abbiamo più bisogno di aiuto](https://github.com/AntennaPod/AntennaPod/projects/2). Dedicati a uno dei seguenti problemi e ti aggiungeremo alla nostra lista (mentale) di eterna gratitudine!

Oltre a questi grandi progetti, puoi sempre controllare [le issue contrassegnate con l'etichetta "help wanted" (cercasi aiuto)](https://github.com/AntennaPod/AntennaPod/labels/help%20wanted) su GitHub.

Se preferisci andare a caccia di bug, l'elenco da cui partire per un fine settimana di caccia è [quello delle issue con etichetta "confirmed bugs" (bug confermati)](https://github.com/AntennaPod/AntennaPod/labels/Type%3A%20Confirmed%20bug) su GitHub.

## Per iniziare

**Prima** Per favore non limitarti a presentare una PR, ma *annuncia sempre in anticipo che sei interessato*. A volte non abbiamo ancora raggiunto un accordo sull'esperienza utente e sull'interfaccia. Può anche succedere che qualcuno abbia accettato di iniziare a lavorare su qualcosa, ma che abbiamo dimenticato di "assegnare" loro la issue su GitHub. Intervenire sul nostro forum è il modo migliore per evitare di perdere ore su codice che non verrà accettato.

**Durante** Dai un'occhiata alla nostra wiki; contiene [informazioni utili per chi contribuisce](https://github.com/AntennaPod/AntennaPod/wiki). Ci troverai, per esempio, informazioni sullo [stile del codice](https://github.com/AntennaPod/AntennaPod/wiki/Code-style) del progetto e su [come assicurarti di essere accreditato](https://github.com/AntennaPod/AntennaPod/wiki/Getting-accredited-on-the-Contributors-page) per il tuo lavoro sull'applicazione. Ultimo ma non meno importante: istruzioni per la compilazione e informazioni sui log di debug.

**Dopo** Parla del tuo lavoro e rivendica il riconoscimento che meriti! Potrebbe ispirare altri potenziali collaboratori e in generale aiuta a promuovere l'applicazione. Saremo felici di ritwittare i tuoi tweet!

# Sito web (SCSS, HTML)

La base del nostro nuovo sito web è stata gentilmente costruita da [Anxhelo](https://lushka.al). Ora siamo pronti ad espanderci! Hai familiarità con [Jekyll](https://jekyllrb.com/)? Allora aiutaci a implementare [la nostra lista dei desideri del sito web](https://forum.antennapod.org/t/sitemap-for-the-new-website/240) (o parte di essa) e controlla il nostro [repository del sito web](https://github.com/AntennaPod/antennapod.github.io).

# Progetti a monte e altri

AntennaPod non vive in isolamento, ma si basa su molti altri progetti. Contribuire a questi significa aiutare AntennaPod a prosperare:

* **App di Podcast Nextcloud** (Vue, PHP, Javascript) Nel dicembre 2020 Jonas Heinrich ha creato l'app di [Podcast di Nextcloud](https://apps.nextcloud.com/apps/podcast), che è già ottima per iscriversi e ascoltare i podcast online in un ambiente "self-hosted". Il suo ulteriore sviluppo e [l'integrazione con AntennaPod](https://git.project-insanity.org/onny/nextcloud-app-podcast/-/issues/103) sarebbero un'aggiunta molto gradita.

* **gpodder.net** (Python, HTML) L'ormai storico e libero progetto [gpodder.net](https://gpodder.net/) permette agli utenti di collegare e sincronizzare i loro lettori di podcast. Purtroppo il progetto è vittima del suo stesso successo: il server web spesso non è disponibile e gli utenti di AntennaPod riscontrano errori di sincronizzazione. Qualsiasi contributo e sostegno al progetto e ai suoi manutentori è benvenuto, in particolare per quanto riguarda [questo problema di API](https://github.com/gpodder/mygpo/issues/128).

# Mettiti in contatto!

Vagamente interessato ma non ancora sicuro? Pronto per iniziare? Mettiti in contatto con @Keunes o @ByteHamster [sul nostro forum](https://forum.antennapod.org)!
