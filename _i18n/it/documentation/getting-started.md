Per prima cosa, devi iscriverti a un podcast. Puoi trovare maggiori informazioni su questo passaggio [qui](/documentation/getting-started/subscribe). Dopo l'iscrizione, i nuovi episodi vengono mostrati in `Inbox`. Lì puoi decidere se vuoi ascoltarli o no. Se un episodio è nell'inbox, significa che non hai ancora deciso cosa farne.

- Se non sei interessato a un episodio, fallo scorrere velocemente con il dito per rimuoverlo dall'inbox. L'episodio rimarrà comunque contrassegnato come non riprodotto e potrai trovarlo nella pagina `Episodi` , così come nella pagina del relativo podcast.
- Se sei interessato all'episodio, puoi fare una di queste due cose, a seconda delle tue abitudini di ascolto.
   - Scaricare l'episodio. Durante il download, AntennaPod aggiunge automaticamente l'episodio alla coda e lo rimuove dall'inbox. È presente un'impostazione per far sì che i nuovi episodi vengano messi in coda in fondo, in cima o immediatamente dopo l'episodio in riproduzione. AntennaPod è stato originariamente progettato per essere usato soprattutto con il download, ma, poiché lo streaming sta diventando sempre più diffuso, è possibile utilizzare anche la seconda opzione.
   - Aggiungere semplicemente l'episodio alla coda. AntennaPod rimuove automaticamente l'episodio dall'inbox e lo inserisce nella coda. In seguito sarà possibile riprodurre direttamente l'episodio senza doverlo scaricare, quindi senza occupare spazio. Funziona allo stesso modo con cui riprodurresti un video su YouTube. Lo svantaggio è che l'episodio non sarà disponibile offline, consuma la tua connessione dati mobile quando sei in giro, e rende l'avanzamento veloce un po' più lento.
- Se hai finito di ascoltare l'episodio, AntennaPod lo contrassegna come riprodotto e lo rimuove dalla coda. È presente un'impostazione per eliminare automaticamente il download dopo la riproduzione. Puoi trovare un elenco di tutti gli episodi che sono ancora scaricati sul tuo dispositivo (che siano nella coda o meno) nella pagina `Download` .
- Se ti piace un episodio e stai pensando di riascoltarlo, puoi anche aggiungerlo ai preferiti. Puoi filtrare la pagina `Episodi` per mostrare solo i tuoi preferiti e (come impostazione predefinita) AntennaPod non eliminerà i preferiti dopo la riproduzione.

Nel caso in cui tu sia iscritto a un podcast davvero fantastico per il quale sai fin dall'inizio che tutti gli episodi saranno grandiosi, puoi usare la funzione di download automatico. Quando è abilitata per un podcast, tutti i nuovi episodi futuri vengono automaticamente scaricati e aggiunti alla coda. Saranno automaticamente rimossi dall'inbox non appena vengono scaricati.
