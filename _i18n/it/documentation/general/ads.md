Le versioni ufficiali di AntennaPod non inseriscono alcuna pubblicità. L'applicazione è sviluppata da volontari senza interessi commerciali e il progetto si affida alle donazioni per coprire i costi. Poiché il [codice sorgente](https://github.com/AntennaPod/AntennaPod) e le [entrate e uscite](https://opencollective.com/antennapod#category-BUDGET) di AntennaPod sono pubbliche, chiunque è libero di verificarlo.

Se vedi delle pubblicità, ci possono essere due motivi:

### 1. Hai scaricato una versione non ufficiale di AntennaPod

AntennaPod è open source. Questo significa che chiunque può scaricarne il codice sorgente. Sfortunatamente, alcuni sviluppatori prendono AntennaPod, inseriscono delle pubblicità e poi lo pubblicano come una nuova app. Puoi installare l'app ufficiale di AntennaPod da [Google Play](https://play.google.com/store/apps/details?id=de.danoeh.antennapod) o [F-Droid](https://f-droid.org/packages/de.danoeh.antennapod/). Puoi anche ottenere l'ultima versione da [GitHub](https://github.com/AntennaPod/AntennaPod/) e compilare tu stesso AntennaPod!

### 2. I creatori del podcast o la società di hosting hanno aggiunto le pubblicità alle loro note o al file audio

AntennaPod riproduce i podcast esattamente come sono stati pubblicati dai loro creatori. Se questi includono annunci pubblicitari, AntennaPod li riproduce. Non abbiamo nulla a che vedere con questi annunci, perciò i ricavi vanno interamente ai creatori e/o alla società di hosting.

Potreste quindi chiedervi qualcosa come "Ma allora perché il podcast è in inglese e l'annuncio in tedesco?" oppure "Ma perché l'episodio del podcast è del 2008 ma promuove un prodotto che è uscito nel 2023?". Il motivo è una tecnica chiamata *inserzione dinamica di pubblicità*. I creatori del podcast possono indicare alla società di hosting di inserire gli annunci. Poi, durante il download o lo streaming dell'episodio con AntennaPod, il file multimediale consegnato ad AntennaPod viene tagliato al volo per includere le pubblicità. Le pubblicità sono recenti (mentre l'episodio potrebbe non esserlo) e possono essere mirate in base all'indirizzo IP da cui si richiede il file multimediale (ad esempio, un'azienda del proprio Paese). A seconda dell'intelligenza della società di hosting, gli annunci potrebbero essere inseriti proprio nel mezzo di una frase. Alcune società di hosting, inoltre, fanno confusione negli indicatori dei capitoli durante l'inserimento degli annunci (quindi i capitoli sono sfasati di una durata pari a quella dell'annuncio).

Puoi sempre utilizzare il pulsante di avanzamento rapido di AntennaPod per saltare gli annunci. Se stai ascoltando un episodio in streaming invece di scaricarlo, la società di hosting ha un'idea della tua posizione nel podcast. È possibile che la società rilevi il fatto che hai saltato l'annuncio e ne inserisca uno nuovo. Se invece scarichi l'episodio, non avrà la possibilità di farlo e potrai saltare gli annunci in modo più affidabile. (Scaricare è anche preferibile per la tua privacy, perché in questo modo la società di hosting non sa quando ascolti quale sezione dell'episodio. AntennaPod può essere configurato per scaricare e cancellare automaticamente gli episodi, in modo da non doverlo fare manualmente.)

Inoltre, molti creatori di podcast forniscono un feed privo di pubblicità che è possibile acquistare. Di solito, si ottiene un URL segreto del feed del podcast o, in alternativa, un nome utente e una password da inserire in AntennaPod.

Se trovate fastidiose queste pubblicità, prendete in considerazione l'idea di parlarne con i creatori dei podcast.
