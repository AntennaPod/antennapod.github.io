Ci sono fondamentalmente due modi per realizzare un'applicazione per podcast:

1. **Centralizzata**: C'è un server centrale (gestito dalla società che sviluppa
l'applicazione) che controlla se ci sono nuovi episodi e li invia all'utente.
1. **Distribuita**: L'applicazione stessa controlla se ci sono nuovi episodi,
direttamente dagli editori del podcast.

AntennaPod utilizza il metodo 2, che presenta sia vantaggi che svantaggi:

- Poiché l'applicazione controlla se ci sono nuovi episodi, i creatori
dell'applicazione (come noi) non devono mantenere un server centrale. Questo fa
risparmiare un sacco di tempo e fatica. Si risparmiano anche un sacco di soldi,
il che significa che non abbiamo bisogno di fare affidamento su annunci o
donazioni di grandi somme.
- Dato che l'applicazione non si affida a un server centrale per raccogliere
nuovi episodi, AntennaPod continuerà a funzionare indipendentemente da quello
che facciamo noi. Usando il metodo centralizzato, se l'azienda chiude il suo
server per qualsiasi motivo, l'applicazione smetterà di funzionare.
- Noi, come sviluppatori dell'app, non sappiamo e non possiamo sapere a quali
podcast sei iscritto, quali episodi potresti ascoltare, o anche a che ora lo
fai. Gli editori di app con un server centrale raccolgono questi dati, a scapito
della tua privacy.
- Alcuni editori offrono feed privati, fornendo accesso anticipato, contenuti
speciali o episodi senza pubblicità. Tali feed richiedono un nome utente e una
password, che AntennaPod dà direttamente all'host del podcast quando richiesto.
I servizi centralizzati spesso semplicemente non permettono di aggiungere feed
privati. E se lo fanno, potrebbe essere necessario inviare le tue credenziali ai
creatori dell'app.
- Non avendo un punto centrale di accesso, che permetterebbe agli sviluppatori
di app di rimuovere i podcast dal loro server, non c'è rischio di censura.
- D'altra parte, un modello distribuito significa che riceverai nuovi episodi
solo quando aggiorni un podcast. In AntennaPod questo avviene di default ogni 12
ore, ma puoi impostare un controllo più o meno frequente e inoltre puoi sempre
controllare manualmente i nuovi episodi. Un server centrale può controllare i
nuovi episodi molto frequentemente o anche essere informato dagli host dei
podcast in tempo reale. In questo modo anche le app possono ricevere i nuovi
episodi molto più velocemente, senza dover controllare regolarmente tutti i
podcast a cui sei iscritto.
- Inoltre non è possibile per AntennaPod farti avere gli episodi che sono stati
rimossi dall'editore del podcast, per esempio perché hanno scelto di tenere
online solo i 10 episodi più recenti. Le applicazioni che si basano su un server
centrale potrebbero invece avere accesso agli episodi più vecchi anche se questi
sono ormai scomparsi dal feed RSS.
