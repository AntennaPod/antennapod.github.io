AntennaPod è un lettore di podcast completamente gratuito e rispettoso della tua privacy. È creato da volontari da ogni parte del mondo senza alcun interesse commerciale. Insieme diamo il nostro contributo a un ecosistema per podcasting aperto, affinché tu possa goderti i migliori contenuti audio sul web.

# Semplice, ma ricco di funzioni

Ci sono tante cose interessanti da fare al mondo e tante cose a cui pensare nella vita. E quindi non ti va di metterci troppo tempo per capire come funziona questa cosa. Al contrario, vuoi metterti subito a scoprire e ascoltare bei contenuti. E poi vuoi essere in grado di organizzare i tuoi contenuti, accelerare o rallentare la riproduzione e automatizzare il download e l'eliminazione. Ecco perché vogliamo che AntennaPod sia semplice da usare, dandoti allo stesso tempo il controllo totale sulla tua esperienza di ascolto.

In quel contesto, siamo consapevoli che ogni opzione che aggiungiamo è una scelta non fatta. E una scelta non fatta è una decisione che rimandiamo all'utente finale. (Qui si trova un ottimo [articolo di un blog sul perché gli sviluppatori non dovrebbero fare così](http://neugierig.org/software/blog/2018/07/options.html) con troppa leggerezza.) Promettiamo di fare del nostro meglio per prendere decisioni che creano un'ottima esperienza. Perché - hai già deciso cosa mangerai questa sera?

Ma allo stesso tempo, non preoccuparti. Siamo aperti a introdurre nuove funzionalità, opzioni o preferenze. E lo abbiamo già fatto nel caso di richieste molto popolari, in particolare quando c'erano ragioni per offrire ai nostri utenti flessibilità. Per cui, se hai un'idea, non esitare a [fare la tua richiesta per nuove funzionalità sul nostro forum](https://forum.antennapod.org/c/feature-request)!

# Open source e senza pubblicità

Così come altre ottime applicazioni come Firefox e Signal, AntennaPod è open source. Ciò significa che chiunque può esaminare il codice che sta dietro l'app e contribuirvi. E che AntennaPod è disponibile su [F-Droid](https://www.f-droid.org/packages/de.danoeh.antennapod/), l'app store open source e rispettoso della privacy.

In questo modo, puoi stare sicuro (o puoi verificare tu stesso) che non stiamo raccogliendo nessun dato di nascosto. E, poiché AntennaPod è creata da volontari, non abbiamo bisogno di disturbarti con inserzioni pubblicitarie mentre utilizzi l'app.

# Mantenere l'ecosistema di podcasting aperto

Sosteniamo un ecosistema di podcasting aperto. Un ecosistema che

* sostiene la libertà di espressione,

* ricompensa i podcaster per il loro lavoro creativo,

* protegge gli ascoltatori da contenuti inaccessibili su [piattaforme chiuse](https://en.wikipedia.org/wiki/Walled_garden_(technology)) e

* permette agli utenti di usare e passare da un'app all'altra senza alcun [vendor lock-in](https://en.wikipedia.org/wiki/Vendor_lock-in).

In pratica, questo significa che puoi abbonarti a qualsiasi feed RSS esistente, che ti rendiamo più facile sostenere (finanziariamente) i podcaster, e che puoi sincronizzare, importare ed esportare i tuoi dati.

# Ti ascoltiamo: comunità e accessibilità

AntennaPod porta contenuti alle tue orecchie, ma ci piace anche ascoltare ciò che hai da dire tu! La nostra comunità è aperta ai tuoi suggerimenti e alle tue osservazioni. Come esseri umani possiamo trovarci in disaccordo, ma l'importante è farlo sempre con rispetto. Facciamo anche del nostro meglio per rendere l'app accessibile a tutti. Ecco perché è possibile nascondere i suggerimenti automatici ed è semplice navigare nella app tramite talkback.

# Dal 2011: il progetto AntennaPod oggi

Il [primo pezzo di codice](https://github.com/AntennaPod/AntennaPod/commit/c9283f09dced6f156e13675ef4c13ebeb20cb9e5) di AntennaPod è stato pubblicato nel 2011 da Daniel Oeh, il creatore originario di AntennaPod. Da allora, l'app è migliorata e la nostra comunità è cresciuta.

Oggi, AntennaPod riunisce una grande comunità di appassionati di podcast e di software open source. L'app è installata su più di 180.000 dispositivi attivi (un telefono o un tablet che è stato acceso almeno una volta negli ultimi 30 giorni) attraverso Google Play. E abbiamo ragione di credere che migliaia di utenti l'abbiano installata da F-Droid, l'app store rispettoso della privacy.

L'intero progetto è mantenuto da un collettivo informale di volontari provenienti da tutto il mondo. Non c'è nessuna organizzazione ufficiale dietro. Ci sono circa 3 persone che contribuiscono regolarmente al codice, con [molti altri](https://github.com/AntennaPod/AntennaPod/graphs/contributors) che contribuiscono occasionalmente. Il nostro forum ha oltre 190 membri e ogni mese ha oltre 300 visitatori. Il progetto è attualmente guidato da @ByteHamster e @Keunes.

Siamo felici di averti come utente. Se hai delle domande sei più che benvenuto sul nostro [forum](https://forum.antennapod.org). La nostra comunità sarà felice di aiutarti. Dai anche un'occhiata a come [contribuire](/contribute/) se vuoi restituire qualcosa a questo fantastico progetto!
