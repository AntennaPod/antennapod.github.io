De officiële versies van AntennaPod voegen geen advertenties toe. De app is
ontwikkeld door vrijwilligers zonder commercieel belang en het project is
afhankelijk van donaties om de kosten te dekken. Aangezien de
[broncode](https://github.com/AntennaPod/AntennaPod) en [inkomsten en
uitgaven](https://opencollective.com/antennapod#category-BUDGET) van AntennaPod
openbaar zijn, staat het iedereen vrij dit te controleren.

Als je advertenties ziet, kan dat twee redenen hebben:

### 1. Je hebt een onofficiële versie van AntennaPod gedownload

AntennaPod is open-source. Dit betekent dat iedereen de broncode kan downloaden.
Helaas voegen sommige ontwikkelaars advertenties toe aan AntennaPod om het
daarna te publiceren als een nieuwe app. Je kunt de officiële AntennaPod app
vinden op [Google Play](https://play.google.com/store/apps/details?
id=de.danoeh.antennapod) en
[F-Droid](https://f-droid.org/packages/de.danoeh.antennapod/). Je kunt zelfs de
laatste release van [GitHub](https://github.com/AntennaPod/AntennaPod/) halen en
AntennaPod zelf bouwen!

### 2. De podcast makers of hun uitgevers voegden de advertenties toe aan hun
shownotes of audiobestand

AntennaPod speelt podcasts af zoals ze door de makers zijn gepubliceerd. Als ze
advertenties bevatten, speelt AntennaPod ze af. Wij hebben niets te maken met
die advertenties, dus gaan alle inkomsten naar de makers en/of hun hoster.

Wellicht vraag je "Maar waarom is de podcast in het Engels en de advertentie in
het Duits?" of "Maar waarom is de podcast aflevering uit 2008 maar promoot toch
een product dat in 2023 is uitgebracht?". De reden is een techniek die *dynamic
ad insertion* heet. Podcastuitgevers kunnen het hostingbedrijf opdracht geven
die advertenties in te voegen. Dan wordt bij het downloaden of streamen van de
aflevering met AntennaPod het mediabestand dat aan AntennaPod wordt geleverd ter
plekke onderbroken om de advertenties in te voegen. De advertenties zijn recent
(terwijl de aflevering dat misschien niet is) en kunnen gericht zijn op basis
van het IP-adres van waaruit je het mediabestand opvraagt (bijvoorbeeld een
bedrijf in jouw land). Afhankelijk van hoe slim het hostingbedrijf dit doet,
kunnen de advertenties midden in een zin worden ingevoegd. Sommige
hostingbedrijven verknoeien ook de hoofdstukmarkeringen tijdens het invoegen van
de advertenties (zodat de hoofdstukken niet overeenkomen met de duur van de
advertentie).

Je kunt altijd de vooruitspoelknop in AntennaPod gebruiken om de advertenties
over te slaan. Als je een aflevering streamt in plaats van downloadt, dan heeft
het hostingbedrijf een idee hoever je in de podcast bent. Het is mogelijk dat
het bedrijf detecteert dat je de advertentie hebt overgeslagen en een nieuwe
invoegt. Als je in plaats daarvan de aflevering downloadt, kan dat niet en kun
je de advertenties betrouwbaarder overslaan. (Downloaden is ook beter voor je
privacy, omdat het hostingbedrijf dan niet weet wanneer je naar welk deel van de
aflevering luistert. AntennaPod kan worden ingesteld om afleveringen automatisch
te downloaden en later te verwijderen, zodat je dat niet handmatig hoeft te
doen.)

Daarnaast bieden veel podcastmakers een feed zonder reclame die je kunt kopen.
Meestal krijg je dan of een geheime podcast feed URL, of andere gebruikersnaam
en wachtwoord die je in AntennaPod kunt invoeren.

Als je deze advertenties vervelend vindt, overweeg dan hierover contact op te
nemen met de podcastmakers.
