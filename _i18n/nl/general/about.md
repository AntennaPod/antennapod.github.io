AntennaPod is een podcast speler, gratis en met respect voor privacy. Het is gemaakt door vrijwilligers over de hele wereld zonder enig zakelijk belang. Samen dragen we bij aan een open podcasting-ecosysteem. Geniet van de beste audio-inhoud op het web.

# Gemakkelijk en boordevol functies

Er zijn zoveel leuke dingen te doen en zoveel zaken om je zorgen over te maken, dat je geen tijd wilt besteden aan het uitzoeken hoe deze app werkt. In plaats daarvan wil je meteen beginnen goede inhoud te vinden en te beluisteren. En je wilt die inhoud organiseren, het afspelen versnellen of vertragen en het downloaden en verwijderen automatiseren. Daarom is AntennaPod gemakkelijk te gebruiken met behoud van volledige controle over je luisterervaring.

In die context realiseren we ons dat elke optie die we toevoegen een keuze betekent die niet wordt gemaakt. En een keuze die niet is gemaakt, is een beslissing die we doorschuiven naar de eindgebruiker. (Hier is een geweldige [blogpost over waarom ontwikkelaars dat niet lichtvaardig zouden moeten doen](http://neugierig.org/software/blog/2018/07/options.html).) We beloven ons best te doen om die beslissingen te nemen die een geweldige gebruikservaring opleveren. Want - heb je al besloten wat je vanavond gaat eten?

Tegelijkertijd: maak je geen zorgen. Wij staan open voor de introductie van nieuwe functies, opties of voorkeuren. Al eerder hebben wij die op veler verzoek geïntroduceerd, vooral als er reden was de gebruikers meer flexibiliteit te bieden. Dus als je zelf een idee hebt, neem de vrijheid en [deel het verzoek op ons forum](https://forum.antennapod.org/c/feature-request)!

# Open Source en vrij van advertenties

Net als andere geweldige software, zoals Firefox en Signal, is AntennaPod open source. Dit betekent dat iedereen de code achter de app kan inspecteren en eraan kan bijdragen. En dat AntennaPod beschikbaar is in de open source en privacy-vriendelijke [F-Droid app store](https://www.f-droid.org/packages/de.danoeh.antennapod/).

Op die manier ben je er zeker van (of kun je zelf controleren) dat er geen dubieuze gegevensverzameling plaatsvindt. En omdat AntennaPod door vrijwilligers is gemaakt, zijn er geen adverteerders nodig die je storen bij het navigeren door de app.

# Het podcasting-ecosysteem open houden

Wij staan voor een open podcasting ecosysteem. Een ecosysteem dat

* de vrije meningsuiting steunt,

* podcasters beloont voor hun creatieve werk,

* bescherming biedt tegen ontoegankelijke inhoud in [walled gardens](https://en.wikipedia.org/wiki/Walled_garden_(technology)), en

* gebruikers in staat stelt apps te gebruiken en te wisselen tussen apps zonder [vendor lock-in](https://en.wikipedia.org/wiki/Vendor_lock-in).

In de praktijk betekent dit dat de gebruiker zich kan abonneren op elke RSS-feed, podcasters gemakkelijk (financieel) kan steunen en eigen gegevens kan synchroniseren, importeren en exporteren.

# Wij luisteren: gemeenschap & toegankelijkheid

AntennaPod brengt de inhoud in je oren, maar we luisteren ook graag naar jou! Onze community staat open voor jouw feedback en jouw gedachten. Als mensen kunnen we van mening verschillen, maar doe dat respectvol. En we streven ernaar om de app voor iedereen toegankelijk te houden. Daarom is het onder meer mogelijk om automatische suggesties te verbergen en is het eenvoudig om door de app te navigeren via talkback.

# Sinds 2011: het AntennaPod project vandaag

Het [eerste stuk code](https://github.com/AntennaPod/AntennaPod/commit/c9283f09dced6f156e13675ef4c13ebeb20cb9e5) van AntennaPod werd gepubliceerd in 2011 door Daniel Oeh, de oorspronkelijke maker van AntennaPod. Sindsdien is de app verbeterd en onze gemeenschap gegroeid.

Vandaag de dag brengt AntennaPod een grote gemeenschap van podcast liefhebbers en open source enthousiastelingen samen. De app is geïnstalleerd op meer dan 180.000 actieve apparaten (een telefoon of tablet die minstens één keer is aangezet in de afgelopen 30 dagen) via Google play. En we vermoeden dat duizenden gebruikers de app hebben geïnstalleerd via F-Droid, de privacy-vriendelijke app store.

Het hele project wordt onderhouden door een los samenwerkingsverband van vrijwilligers uit de hele wereld. Er zit geen officiële organisatie achter. Er zijn ongeveer 3 mensen die regelmatig code bijdragen, met [veel meer](https://github.com/AntennaPod/AntennaPod/graphs/contributors) die af en toe een bijdrage leveren. Ons forum heeft meer dan 190 leden en heeft elke maand meer dan 300 bezoekers. Het project wordt tegenwoordig geleid door @ByteHamster en @Keunes.

We zijn blij je als gebruiker te hebben of te verwelkomen. Bij vragen kan je terecht op ons [forum](https://forum.antennapod.org). Onze gemeenschap helpt graag. En bekijk hier [hoe je kunt bijdragen](/contribute/) om iets terug te geven aan dit mooie project!
