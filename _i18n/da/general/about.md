AntennaPod er en podcast-afspiller, der er helt gratis og respekterer dit
privatliv. Den er skabt af frivillige fra hele verden uden nogen kommercielle
interesser. Sammen bidrager vi til et åbent økosystem for podcasting. Så du får
mulighed for at nyde nettets bedste lydindhold.

## Enkel, men fyldt med funktioner

Der er så mange fede ting at lave i verden, og der er så mange ting i livet, som
man skal bekymre sig om. Så du har ikke lyst til at bruge tid på at finde ud af,
hvordan den her ting fungerer. I stedet vil du gerne i gang med at finde og
lytte til godt indhold. Og du vil gerne kunne organisere indholdet, sætte
hastigheden på afspilningen op eller ned og automatisere downloading og
sletning. Derfor ønsker vi, at AntennaPod skal være enkel at bruge, samtidig med
at du får fuld kontrol over din lytteoplevelse.

I den forbindelse er vi klar over, at hver mulighed, vi tilføjer, betyder et
valg, der ikke er truffet. Og et valg, der ikke er truffet, er en beslutning,
som vi overlader til slutbrugeren. (Her er et godt [blogindlæg om, hvorfor
udviklere ikke bør gøre
det](http://neugierig.org/software/blog/2018/07/options.html) uden grundig
overvejelse.) Vi lover at gøre vores bedste for at træffe de beslutninger, der
skaber en god oplevelse. Fordi - har du mon ikke besluttet dig for, hvad du skal
spise i aften?

Du skal dog ikke være bekymret. Vi er åbne over for nye funktioner, muligheder
eller præferencer - når der er et godt argument for at tilbyde vores brugere
fleksibilitet. Vi arbejder på etiketter til podcasts og har f.eks. for nylig
indført lokale feeds. Så hvis du har din egen idé, er du velkommen til at [dele
din anmodning om en funktion på vores
forum](https://forum.antennapod.org/c/feature-request)!

## Åben kildekode og fri for annoncer

Ligesom andre gode programmer som Firefox og Signal er AntennaPod open source.
Det betyder, at alle kan inspicere og bidrage til koden bag appen. Og at
AntennaPod er tilgængelig i den open source- og privatlivsvenlige [F-Droid app
store](https://www.f-droid.org/packages/de.danoeh.antennapod/).

På den måde kan du være sikker på (eller selv kontrollere), at der ikke foregår
nogen skummel dataindsamling. Og da AntennaPod er skabt af frivillige, har vi
ikke brug for annoncører, der generer dig, mens du bruger appen.

## Hold podcasting-økosystemet åbent

Vi står for et åbent økosystem for podcasting. Et økosystem, der

* støtter ytringsfrihed,
* belønner podcastere for deres kreative arbejde,
* spares listeners from inaccessible content in [walled
gardens](https://en.wikipedia.org/wiki/Closed_platform), and
* gør det muligt for brugerne at bruge og skifte mellem apps uden [vendor
lock-in](https://da.wikipedia.org/wiki/Vendor_lock-in).

I praksis betyder det, at du kan abonnere på alle de RSS-feeds, der findes, at vi
gør det nemt for dig at støtte podcastere (økonomisk) og at du kan synkronisere,
importere og eksportere dine data.

## Vi lytter til dig: Fællesskab & tilgængelighed

AntennaPod sender indhold til dine ører, men vi vil også gerne høre fra dig!
Vores fællesskab er åbent for din feedback og dine tanker. Som mennesker kan vi
være uenige, men holde en respektfuld tone. Og vi gør vores bedste for at gøre
appen brugervenlig for alle. Derfor er det muligt at skjule automatiske forslag
og nemt at navigere rundt i appen via oplæsning.

## Etableret 2011: AntennaPod-projektet i dag

Det [første stykke
kode](https://github.com/AntennaPod/AntennaPod/commit/c9283f09dced6f156e13675ef4c13ebeb20cb9e5)
til AntennaPod blev offentliggjort i 2011 af Daniel Oeh, den oprindelige skaber
af AntennaPod. Siden da er appen blevet forbedret, og vores fællesskab er vokset.

I dag samler AntennaPod et stort fællesskab af podcast-afhængige og open
source-entusiaster. Appen er installeret på over 180.000 aktive enheder (en
telefon eller tablet, der har været tændt mindst én gang de sidste 30 dage) via
Google play. Og vi formoder, at tusindvis af brugere har installeret appen via
F-Droid, den privatlivsvenlige app-butik.

Hele projektet vedligeholdes af en løs gruppe af frivillige fra hele verden. Der
er ingen officiel organisation bag. Der er ca. 3 personer, der regelmæssigt
bidrager med kode, og [mange
flere](https://github.com/AntennaPod/AntennaPod/graphs/contributors) bidrager
lejlighedsvis. Vores forum har over 190 medlemmer og har hver måned langt over
300 besøgende. Projektet ledes i øjeblikket af @ByteHamster og @Keunes.

Vi er glade for at have eller byde dig velkommen som bruger. Hvis du har
spørgsmål, er du mere end velkommen på vores
[forum](https://forum.antennapod.org). Vores fællesskab hjælper gerne. Og tjek
de måder du kan [bidrage](/contribute/) på, hvis du ønsker at give noget tilbage
til dette fantastiske projekt!
