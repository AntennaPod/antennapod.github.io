De officielle versioner af AntennaPod indeholder ingen reklamer. Appen er udviklet af frivillige uden kommercielle interesser, og projektet er afhængig af donationer for at dække omkostningerne. Da AntennaPods [kildekode](https://github.com/AntennaPod/AntennaPod) og [indtægter og udgifter](https://opencollective.com/antennapod#category-BUDGET) er offentlige, står det enhver frit for at kontrollere dette.

Hvis du ser annoncer, kan det skyldes to ting:

### 1. Du har downloadet en uofficiel version af AntennaPod

AntennaPod er open-source. Det betyder, at alle kan hente kildekoden. Desværre tager nogle udviklere AntennaPod, indsætter reklamer og udgiver den derefter som en ny app. Du kan få den officielle AntennaPod-app på [Google Play](https://play.google.com/store/apps/details?id=de.danoeh.antennapod) og [F-Droid](https://f-droid.org/packages/de.danoeh.antennapod/). Du kan endda få den seneste version på [GitHub](https://github.com/AntennaPod/AntennaPod/) og selv bygge AntennaPod!

### 2. Udgiverne af podcasten tilføjede annoncerne til deres afsnitsbeskrivelse eller lydfil

AntennaPod afspiller podcasts, nøjagtigt som de blev udgivet af producenterne. Hvis de indeholder reklamer, afspiller AntennaPod dem. Vi har intet med disse reklamer at gøre, så alle indtægter går til producenterne og/eller deres hostingselskab.

Nu tænker du måske noget i retning af "Men hvorfor er podcasten så på engelsk og annoncen på tysk?" eller "Men hvorfor er podcast-afsnittet fra 2008, men reklamerer alligevel for et produkt, der blev udgivet i 2023?". Årsagen er en teknik, der hedder *dynamic ad insertion*. Udgivere af podcasts kan bede hostingselskabet om at indsætte disse annoncer. Når afsnittet downloades eller streames med AntennaPod, bliver mediefilen, der leveres til AntennaPod, redigeret i undervejs for at inkludere reklamerne. Annoncerne er nye (mens afsnittet måske ikke er det) og kan målrettes på grundlag af den IP-adresse, hvorfra du anmoder om mediefilen (f.eks. en virksomhed i dit land). Afhængigt af hvor smart hostingfirmaet gør det, kan reklamerne blive indsat lige midt i en sætning. Nogle af hostingselskaberne laver også kludder i kapitelmarkeringerne, når de indsætter annoncerne (så kapitlerne er forskudt i forhold til annoncens varighed).

Du kan altid bruge knappen til at spole fremad i AntennaPod for at springe reklamerne over. Hvis du streamer et afsnit i stedet for at downloade det, har hostingfirmaet en idé om, hvor langt du er nået i podcasten. Det kan være muligt, at selskabet registrerer, at du har sprunget reklamen over, og indsætter en ny reklame. Hvis du i stedet downloader afsnittet, kan de ikke gøre det, og du kan mere pålideligt springe annoncerne over. (Det er også bedre for dit privatliv, hvis du downloader, fordi hostingfirmaet så ikke ved, hvornår du lytter til hvilket afsnit af episoden. AntennaPod kan konfigureres til automatisk at downloade og senere slette episoder, så du ikke behøver at gøre det manuelt.)

Desuden tilbyder mange podcast-producenter et reklamefrit feed, som du kan betale for. Normalt får du så enten en hemmelig URL til podcast-feed eller alternativt et brugernavn og en adgangskode, som du kan indtaste i AntennaPod.

Hvis du synes, at disse reklamer er irriterende, kan du overveje at henvende dig til producenterne af podcasten om dette.
