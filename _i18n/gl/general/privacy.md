AntennaPod desenvólvese e mantense por voluntarias individuais e non representan a ningunha entidade legal. A comunidade non precisa os teus datos, polo que a app e o sitio web están deseñados cumprindo totalmente o GDPR. Sigue lendo para saber máis.

## A app

### Que datos podería recoller, almacenar e procesar AntennaPod

A app só rexistra os datos estritamente necesarios para que a app funcione. Isto inclúe por exemplo a lista de podcasts que segues, os axustes da app, datos de autenticación proporcionados para podcasts ou servizos concrretos (como servizos de sincronización). A app non inclúe elementos de publicidade nin código de análise de terceiras partes, como Google Analytics.

**Todos os datos proporcionados e creados cando se usa AntennaPod gárdanse de xeito local no teu dispositivo. AntennaPod non envía ou sube ningún dato a ningures, excepto os estritamente necesarios para que funcione a app ou cando nos envías de xeito consciente información de depuración da app**. A seguinte sección explica en que situación os teus datos poderían chegar a terceiras partes. Se tes interese, podes ler sobre os [permisos da app AntennaPod](/documentation/general/app-permissions) na documentación.

Cando compartes información de depuración (ben por correo electrónico ou a ferramenta `Informar de Fallos`, ou a ferramenta de informe de fallos de Android) procésanse os seguintes datos:

- tipo de dispositivo
- versión de Android
- Versión de AntennaPod

O único caso onde se xestionan datos *desde* terceiras partes alleas é ao utilizar un servizo de sincronización que se active nos axustes. Neste caso, a app podería recibir eventos de subscrición e reprodución proporcionados polo servizo.

### Datos que poderían recoller, almacenar e procesar terceiras partes

#### Provedores de podcast

- Ao establecelo nos axustes do podcast, un provedor podería recibir os datos de autenticación que proporciones.
- Os servidores web que proporcionan canles de podcast poderían recoller datos adicionais, como enderezos IP, hora de acceso e o recurso ao que se accede. Isto inclúe os episodios que estás descargando ou reproducindo en fluxo. Le as súas políticas de privacidade para ter máis detalles. Podes ver o URL dun podcast abrindo o podcast e premendo na icona de información. AntennaPod permite aos servidores establecer rastros pero límpaos cada vez que se reinicia a app. Os servidores web só teñen acceso aos rastros que se crean polo propio servidor. Se hai varios podcasts aloxados no mesmo servidor, o servidor podería potencialmente detectar para cales dos seus podcast tes unha subscripción. Isto acontece cando as creadoras usan servizos para distribuir as súas canles como FeedBurner, Podtrac ou semellantes.
- Os servidores poden detectar que estás usando AntennaPod e a súa versión (vía HTTP User-Agent).

#### Descubrir e atopar servizos

- Abrir a pantalla Descubrir na app, envíase unha solicitude a Apple para recoller suxestións de podcasts. Apple pode gardar a solicitude (ex. o teu enderezo IP e a rexión seleccionada, que por defecto é o país do dispositivo). Estas suxestións pódense desactivar no menú superior da pantalla Descubrir. Na versión de F-Droid, tes que consentir con anterioridade de xeito explícito para obter as recomendacións de Apple.
- Ao usar a busca en AntennPod, os servizos PodcastIndex.org ([privacy policy](https://github.com/Podcastindex-org/legal/blob/main/PrivacyPolicy.md)), Apple Podcasts ([privacy policy](https://www.apple.com/legal/privacy/en-ww/)) e fyyd ([privacy policy](https://fyyd.de/privacy)) poderían gardar a túa consulta, incluíndo os termos de busca.
- As consultas de Descubrir e buscar tamén inclúen o enderezo IP, hora e o nome da app 'AntennPod'. Ao subscribirte, a canle sérvese desde o hóspede do podcast, polo que o servizo descubrir/buscar xa non está involucrado.

#### Sincronización e servizos de copia de apoio

- Cando se activa nos axustes, AntennaPod sincroniza os teus datos. Estes datos poderían conter credenciais de acceso, podcasts subscritos, episodios escoitados, accións de reproducir, deter ou pausar e favorecementos, que inclúen marcas de data e hora e enderezos IP. Para máis información, mira a política de privacidade do teu provedor.
- Se tes activado facer copia e restablecer nos axustes do teu teléfono (`Axustes` » `Copia e Restablecemento` » `Copia dos meus datos`), deberías ter en conta que o propio Android fará unha copia de apoio do teu dispositivo de xeito periódico nos servidores de Google. Esta copia de apoio contén información privada, incluíndo contrasinais do Wi-Fi, mensaxes e historial de chamadas. Tamén podería incluír datos de AntennaPod e de outras apps que uses. As desenvolvedoras de AntennaPod non teñen acceso a ningún destes datos. Para máis información mira a [política de privacidade de Google](https://policies.google.com).

#### Dispositivo e sistema operativo

Se tes activado [compartir usos e diagnósticos](https://support.google.com/accounts/answer/6078260) con Google e usas a ferramenta de informar cando AntennaPod falla o queda inoperante, os datos relacionados envíanse a Google. Para máis información, le a [política de privacidade de Google](https://policies.google.com).

## Servizos en liña

### Datos de servizos hospedados polo equipo

- **O foro**: o foro de AntennaPod usa o software Discourse, hospedado polo equipo de desenvolvemento. Por favor le a [política de privacidade do foro](https://forum.antennapod.org/privacy) para ver a que datos se refire.

### Datos de servizos hospedados por terceiras partes

#### O sistema para doazóns

AntennaPod usa Open Collective, ofrecido por Open Collective Inc (USA) & Open Collective Europe ASBL (Bélxica). Ao facer unha doazón, os datos van a:

- estas entidades - para máis información, le a [política de privacidade de Open Collective](https://opencollective.com/privacypolicy)
- a non ser que fagas unha contribución [como doante anónima](https://docs.opencollective.com/help/financial-contributors/payments#contributing-as-a-guest) ou [en modo oculto](https://docs.opencollective.com/help/financial-contributors/payments#select-a-contributor), o equipo de AntennaPod ten acceso a (pero non extraerá):
   - información do perfil público (nome, empresa, descrición, imaxe, Twitter, GitHub, sitio web)
   - enderezo de correo

#### O sitio web

A páxina web de AntennaPod está aloxada en GitHub Pages.

- Ao visitar a nosa web estás interactuando con GitHub, Inc. ou GitHub B.V. - le a súa [política de privacidade](https://docs.github.com/en/site-policy/privacy-policies/github-general-privacy-statement) para saber que datos se recollen e procesan.
- A páxina web non establece ningún rastro e non usa servizos de terceiras para rastrexar, analizar nin outros servizos. A páxina 'Traducir' na sección 'Colaborar' contén un gráfico que se obtén desde os servidores de Weblate s.r.o. ([Política de Privacidade](https://weblate.org/en-gb/privacy/)).

#### Google Play

Cando deixas unha recensión na tenda Google Play, o equipo de AntennaPod ten acceso á información pública do teu perfil e podería extraer e gardar a información en calquera servizo en liña utilizado polo equipo (ex. GitHub ou o foro):

- texto da recensión
- Versión de AntennaPod
- tipo de dispositivo
- idioma do dispositivo
- versión de Android

#### Weblate

Cando colaboras na tradución de AntennaPod:

- estás interactuando co servizo aloxado por Weblate s.r.o. - le a súa [política de privacidade](https://weblate.org/en-gb/privacy/) para saber que datos recollen e procesan.
- o equipo de AntennaPod ten acceso a:
   - o 'identificador', 'nome completo' e 'correo da conta' do [teu perfil](https://hosted.weblate.org/accounts/profile/#account)
   - a data na que te uniches ao proxecto e [estatísticas polo miúdo](https://docs.weblate.org/en/latest/devel/reporting.html#stats) sobre a túa colaboración, así como aos [idiomas](https://docs.weblate.org/en/latest/devel/reporting.html#credits) nos que colaboraches e a data e marca de hora das túas aportacións.

#### Git

Cando colaborar aportando ao código vía git, estás interactuando con GitHub, Inc. ou GitHub B.V. - le a súa [política de privacidade](https://docs.github.com/en/site-policy/privacy-policies/github-general-privacy-statement) para saber que datos recollen e procesan.

## Actualizacións desta Política de Privacidade

As desenvolvedoras poderían actulizar esta información no futuro. Aconsellamos revisala periódicamente para ver se hai cambios. Os cambios entran en vigor ao publicalos neste documento.

Esta Política de Privacidade actualizouse por última vez o 2025-08-17. Se tes preguntas ao respecto, abre unha incidencia en GitHub ou no foro.

{% if site.lang != 'en' %}

Esta política de privacidade está traducida dende o Inglés para axudarche a comprender o xeito en que AntennaPod trata a cuestión. En caso de conflito entre o orixinal e a versión traducida, prevalece a versión en Inglés.

{% endif %}
